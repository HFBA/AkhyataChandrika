धातोस्तुमर्थादिच्छायां सनि रूपं बुभूषति । शिशिक्षिषत इत्यादि पूर्ववच्चाऽऽत्मनेपदम् ॥:
सुपो मान्ताऽव्ययान्यस्मा त्क्व चित्काम्यतिकर्मणः। आत्मनस्तु तदिच्छायामर्थे शब्दद्वयं भवेत् ॥:
पुत्रकाम्यति पुत्रीयत्यृक्काम्यत्यृच्यतीति दिक् । एवं कर्मण आधारादाचारादुपमाऽर्थकात् ॥:
क्वचित्पुत्रीयति च्छात्रं मञ्चे सौधीयतीति दिक् । उपमानात्तथा कर्तुराचारार्थे क्यङि क्विपि ॥:
द्वे रूपे भवतो यद्वद्गर्दभोऽश्वायतेऽश्वति । क्यङ्योजोऽप्सरसोर्नित्यं पय आदेस्तु वा सलुक् ॥:
कन्याऽप्सरायते त्वोजायतेऽहिः कं पयायते । पयस्यते तथाऽन्यस्मात्सलोपाऽदि समूह्यताम् ॥:
च्व्यर्थे भृशाऽऽदेर्हल्लोपे क्यङ्यच्व्यन्ताद्भृशायते । सुमनायत इत्यादिरूपाण्यूह्यानि सर्वतः ॥:
भृशः शश्वत्तृपद्रेहद्वेहद्वर्चोऽथ दुर्मनाः । सुमना उन्मना ओजोऽभिमनाश्चपलः शुचिः ॥:
मन्द रेफन्मन्द्र भद्र पण्डिताऽण्डर कण्डराः। उत्सुको हरितो नीलः फेनः शीघ्रो भृशाऽऽदयः ॥:
तत्रैव डाज्लोहितादेः क्यषि वा चाऽऽत्मनेपदम् । दिग्लोहितायतीत्यादि डाचः पटपटायति ॥:
लोहितजिह्मश्यामाः सुखदुःखे धूमचर्मगर्वाश्च । हर्षो मूर्छा निद्रा कृपा च करुणाऽऽदयोऽप्यवृत्करणात् ॥:
कष्टात्सत्राच्च कक्षाच्च कृछ्राद्गहनतोऽपि च । कष्टायते प्रभृतयः पापार्थं क्रमणे क्यङि ॥:
तं वर्तयति रोमन्थाद्रोमन्थायत इत्यदः । बाष्पोष्म फेनादुद्वान्ताविदं वाष्पायते मुखम् ॥:
सुखादेः स्यादनुभवत्यर्थे दुःखायते मुखाः । सुखदुःखाऽस्र कृपण करुणाऽलीक तृप्रवत् ॥:
कृच्छ्रप्रतीपसोढाः स्युरमी दश सुखाऽऽदयः । शब्दाऽऽदिषु कृतौ शब्दायते वैरायते  मुखाः ॥:
शब्दाऽऽदयस्तु सूत्रोक्ता वार्तिकोक्ता अटाऽऽदयः । अटाट्टशीकाकोटाश्च सोटापृष्ठौ च दुर्दिनम् ॥:
पोटापृष्वा च सुदिनं नीहारश्चेत्यटादयः । तपस्यतीत्यादिकं तु प्रायः पूर्वं प्रदर्शितम् ॥:
कण्ड्वादेर्यकि कण्डूयत्यात्मनेऽपि हृणीयते । असूयतीत्यादिकं च प्रायः प्रागेव कीर्तितम् ॥:
धातोर्हलादेरेकाचः पौनःपुन्ये भृशे यङि । चेक्रीयते प्रभृतयो न भृशार्थे शुभे रुचः ॥:
बहुलं लुकि तत्राऽपि बोभोत्यादिकमुह्यताम् । सूचि सूत्र्यूर्णु मूत्र्यत्र्यट्यशिभ्यश्च यङिष्यते ॥:
सोसूच्यतेऽटाट्यतेऽरार्यत इत्यादिकं ततः । गत्यर्थेभ्यस्तु कौटिल्ये लुपादेर्भावगर्हणे ॥:
यङि जङ्गम्यते लोलुप्यत इत्यादिकं भवेत् । प्रयोजकस्य व्यापारे  धातु मात्राऽऽकृतेर्णिचि ॥:
भावयत्यादि तत्रोह्यं णिचश्चेत्यात्मनेपदम् । सुबन्ताण्णिचि धात्वर्थे बहुलं भादि चेष्ठवत् ॥:
तत्करोतीति मुण्डादेः बटुं मुण्डयतीति दिक् । स्थूळादेस्तु  तदाचष्टे स्थवयत्यादिकं भवेत् ॥:
सत्यार्थवेदादापुक् च स्यात्सत्यापयतीति दिक् । श्वेताऽश्वादश्वतरतो लोपोऽश्वतरयोर्णिचि ॥:
गालोडिताह्वारकयोर्लुप्येते  इतकौ तथा । श्वेतयत्यश्वयति गालोडयत्याह्वरयति ॥:
णिच् कृत त्वच वर्णेभ्यस्तं गृह्णात्यर्थ इष्यते। अत्वं च हलि कल्योः स्यान्निध्याने रूप शब्दतः ॥:
विमोके संयमे पाशा त्तूस्ताद्विहनने भवेत् । भोजने तन्निवृत्तौ च व्रत शब्दाण्णिचो विधिः ॥:
परिधाने समाच्छादे वस्त्राल्लोम्नोऽनुमार्जने । तेनाऽतिक्रामत्यर्थेऽश्वयति हस्तयतीति च ॥:
सेना शब्दात्तृतीयान्तादभियाने तु सः ष च । वीणाया उपगाने स्यात् सन्नाहे वर्मणो भवेत् ॥:
चूर्णादवध्वंसनेऽर्थे तूलाण्णिजवकोषणे । श्लोकादुपस्तुतौ  वास्याः परेश्छेदन इष्यते ॥:
णिङङ्गात्तनिरसने दिग्घस्तयत आदिकम् । पुच्छादुदसने णिङ् स्यात्पर्यासे व्यसनेऽपि च ॥:
चीवरात्सञ्चये चाऽर्थे परिधाने च णिङ्  भवेत् ।भाण्डात्समाचिनोत्यर्थे णिङ् सम्भाण्डयते हि दिक् ॥:
निर्दिष्टार्थे कृतस्तस्मादुपसर्गादितोऽपि च । कंसं घातयतीत्यादि सिद्धयेऽन्यो णिजुच्यते ॥:
प्रत्यक्षमिव कंसाऽदेः साधनत्वेन मन्यते । उक्तं हि भर्तृहरिणा महाभाष्याऽनुसारिणा ॥:
शब्दोपहित रूपांश्च बुद्धर्विषयतां गतान् । प्रत्यक्षमिव कंसाऽदीन् साधनत्वेन मन्यते ॥:
